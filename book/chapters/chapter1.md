# Biomimetica en Quantum Technologie

``` {exercise} Startopdracht
In dit hoofdstuk maak je kennis met de twee concepten die de basis van deze module vormen: biomimetica en quantum sensoren.
```

## Wat is biomimetica?

Goed kijken naar hoe de natuur werkt kan ons helpen met het ontwikkelen van nieuwe technologie. Veel van onze technologische uitdagingen zijn namelijk al door de natuur opgelost in een proces van miljarden jaren aan evolutie. Hoe houd je overdag iets koel, of â€™s nachts warm? Hoe zet je licht om in bruikbare energie? Hoe maak je iets waterafstotend? Dat zijn allemaal vragen waar wetenschappers, technici en ingenieurs zich mee bezig houden. Soms kijken ze daarvoor goed naar de natuur om nieuwe oplossingen te vinden.  Bewust de functionaliteit van de natuur nadoen heet biomimetica of in het Engels biomimicry. In plaats van leren over de natuur leer je van de natuur. Het volgende voorbeeld laat dat goed zien.

## Vliegen als voorbeeld van biomimetica

In een mythe uit de Griekse oudheid maakt de uitvinder Daedalus vleugels uit veren en bijenwas voor hem en zijn zoon om van het eiland Kreta weg te kunnen vliegen. Ondanks waarschuwingen van zijn vader vliegt Icarus te dicht bij de zon waardoor de bijenwas smelt. Icarus stort neer in de Icarische Zee en verdrinkt (figuur 1a).

Het tragische verhaal van Icarus illustreert dat mensen al duizenden jaren fantaseren over zelf kunnen vliegen. Het duikt bijvoorbeeld ook op in het werk van Leonardo Da Vinci omstreeks 1480. Hij bestudeert vogels en ontwerpt meerdere kunstvleugels (figuur 1b), inclusief een harnas om de vleugels om te doen.

In 1903 voeren de gebroeders Wright de eerste gemotoriseerde vliegtuigvlucht uit (figuur 1.1c). Ze hadden in de jaren daarvoor uitgebreid gewerkt aan het ontwerpen van vleugels die tijdens de vlucht van vorm kunnen veranderen om zo het toestel stabiel te houden, net zoals vogels dat doen. Mocht je ooit in een vliegtuig bij het raam zitten let dan eens op de vleugel. Die verandert tijdens de vlucht ook van vorm. 

## Technologie en biomimetica

Biomimetica is niet alleen kijken naar de natuur. Het is een proces
waarbij observeren, meten, onderzoeken en ontwerpen een belangrijke rol
spelen. Zo vergeleek Richard Whitcomb de vleugel van een vliegtuig met
de vleugel van een adelaar en haalde daar inspiratie uit. Hij heeft
vervolgens verschillende modelvleugels gemaakt en de luchtweerstand
gemeten in een windtunnel.

Waarom de cyphochilus kever uit Opdracht 1.3 wit is kun je niet zo
makkelijk zien met het blote oog. Daarvoor moet je het schild van de
kever onder een microscoop onderzoeken om kleine structuren te kunnen
zien. Naast een technologie om het schild te bestuderen heb je andere
technologie nodig om de structuur van het schild na te bootsen. Vragen
die eenvoudig lijken, hebben vaak een uitgebreid antwoord hebben. Wat is
bijvoorbeeld de 'kleur' wit? Dit soort vragen zul je in de loop van deze
module proberen te beantwoorden.

Je zult in de module voortdurend gebruik maken van natuurkundige
begrippen en principes. Een voorbeeld daarvan, wat je in het volgende
hoofdstuk ook zal tegenkomen, is het begrip elektrisch veld. Daarom kijk
je in de volgende paragraaf wat dieper naar voorbeeld 7H uit Opdracht
1.3.

## Het elektrisch veld

Lees het onderstaande artikel

> Vers water uit energiecentrales
> Van al het water op aarde is slechts 2,5% zoet water dat je zou kunnen drinken. Maar we gebruiken dat water ook voor heel veel andere toepassingen. Zo wordt in de Verenigde Staten maar liefst 39% van al het zoete water gebruikt voor het koelen van energiecentrales. Dat water ontsnapt via grote koeltorens naar de atmosfeer (zie figuur 1.3).
> Figuur 1.3: Water ontsnapt via koeltorens naar de atmosfeer. 	Figuur 1.4: Ingenieurs van MIT bij hun prototype. Bron: https://energy.mit.edu/news/new-system-recovers-fresh-water-from-power-plants/
> Daarom ontwikkelen ingenieurs van het Massachusetts Institute of Technology (MIT) een systeem dat water van koeltorens opvangt om het te kunnen hergebruiken (figuur 1.4). Ze spannen daarvoor een elektrisch geladen net boven de koeltoren. Het opstijgende water krijgt de tegenovergestelde lading en wordt daardoor naar het net getrokken.  Het water verzamelt zich op het net, waarna het naar beneden drupt. Bijen kunnen op een vergelijkbare manier bloemen vinden en het stuifmeel van de bloem blijft op eenzelfde manier aan de poten van de bij plakken.
> Naar: New systems recovers fresh water from power plants, MIT News, https://news.mit.edu/2018/new-system-recovers-fresh-water-power-plants-0608 
